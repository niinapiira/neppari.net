---
published: false
---
## 

Olen pohtinut yhteisöllisyyttä erityisesti opiskellessani aikanani sosionomiksi, mutta myös työskennellessäni sosiaalialan haastavissa tehtävissä. 

Olen tunnistanut yhteisöllisyyden vahvasti omassa elämässäni, koska olen kotoisin pohjoisesta. Pienikin yhdistävä tekijä tuntuu riittävän pohjoisen ihmiselle yhdistämään kaksi tuntematonta keskustelemaan keskenään. Yhteisten kokemusten lisäksi riittää pelkkä asuinsijan jakaminen, yhteiset tuttavat tms. Pienikin yhdistävä tekijä riittää luomaan maaperään, jonka päälle on hyvä rakentaa suhdetta toiseen ihmiseen.

Ensimmäiset muistoni yhteisöllisyydestä liittyvät positiiviseen kokemukseen lapsuuteni pihatalkoisiin. Oli mukavaa touhuta yhdessä, yhteisen tavoitteen eteen, kaikkien parhaaksi. Samalla lapsi oppi tärkeitä taitoja aikuisilta. Jokainen lapsi, aikuinen ja vanhus osallistui talkoisiin omanlaisellaan panostuksella, pienellä tai suurella. Vertailuun ei kuitenkaan ollut tarvetta, sillä kaikki apu oli hyödyllistä. Lopuksi työn tuloksista nautittiin vielä yhteisen pihajuhlan merkeissä.

Tämä talkoomuisto lapsuudestani kuvastaa sitä, kuinka ihmiset pyhittivät yhden kokonaisen päivän yhteiselle kokemiselle ja aherrukselle.

Toinen lapsuudenmuisto yhteisöllisyydestä liittyy mökkikesiin ja mökkinaapureihin. Mummon kauan asuttama kylä oli harventunut jo, mutta piti sisällään vielä kaikenlaisia tuttavia ja heidän jälkeläisiään. Osa porukasta oli alkoholisoitunut huolella ja hulluuntunut samalla. Mutta jokainen oli silti ihmisarvoinen yksilö, joka otettiin vastaan avosylin, jos oli siinä kunnossa ja sellainen kellonaika, että pystyi. Edelleenkin tänä päivänä minun on vaikea ohittaa päihteiden väärinkäyttäjiä yrittämättä auttaa heitä edes jollain tapaa. Joskus se on halaus ja joskus vain keskustelu. Yhteisössä jokainen ihminen on arvokas.


