---
layout: page
title: Maksajille
"navigation-order": 3
published: true
---

Koska jokainen nepsy-piirteinen henkilö kohtaa elämässään omanlaisia haasteitaan, on tarjottavan tuen oltava yksilöllistä. Joillain elämän osa-alueilla tuen tarve voi olla pitkäaikaista, ehkä jopa loppuelämän kestävää tukea. Joihinkin haasteisiin voi riittää lyhytaikaisempi tiivis tuki, jonka jälkeen kyseisen haasteen kanssa pärjää pääasiassa itsenäisesti tai läheisten ja verkoston tuella. 

Neuropsykiatrinen valmennus on selkeästi kohdennettu ja yksilöllinen tukimuoto, joka on edullinen ja tehokas keino toteuttaa sosiaalista kuntoutusta. Valmennus on tavoitteellinen prosessi, jossa työskennellä asiakaslähtöisesti ja tarvittaessa jalkautuen asiakkaan luonnollisiin elämänpiireihin. Työskentely tapahtuu yhteistyössä, kumppanuus-suhteessa, jossa sekä valmentaja että valmennettava hyödyntävät omaa asiantuntijuuttaan. Valmennus on hyvin terapeuttinen tukimuoto, jossa hyödynnetään ratkaisu- ja voimavarakeskeistä näkökulmaa. Valmennuksella tuetaan uusien toimintatapojen harjoitteluprosessia sekä ihmisen voimaantumista oman elämänsä päähenkilöksi.

## Tarkemmin


Valmennus tarjoaa nepsy-henkilöille selkeästi heille **kohdennetun** tukimuodon, jossa he tulevat ymmärretyksi ja hyväksytyksi nepsy-piirteineen ja haasteineen. Tämä monipuolinen ja moniulotteinen ohjaus- ja tukimenetelmä pitää sisältää mm. tukikeskusteluita, harjoituksia, palautetta, rohkaisua, tavoitteita ja etenemisen seuraamista, sekä muita yksilöllisesti valittuja tukimenetelmiä.

Valmennus on **edullinen ja tehokas** keino sekä ennaltaehkäistä että ratkaista ongelmia ja ongelmavyyhtejä. Neuropsykiatrinen valmennus on kehitetty neuropsykiatrisia erityisvaikeuksia kohtaaville henkilöille sekä heidän lähipiirilleen, mutta se sopii käytännössä kaikille, jotka kokevat haasteita elämässään ja kaipaavat tukea. Valmennuksen juuret ovat psykoterapiassa ja urheiluvalmennuksessa, jonka vuoksi siinä yhdistyy terapeuttisuus ja tavoitteellisuus. Valmennus täydentää hyvin muita yhteiskunnan tarjoamia palveluita ja sillä pyritään ehkäisemään kaikenikäisten henkilöiden syrjäytymistä opinnoista, työelämästä, yhteiskunnasta sekä omasta elämästään.

Neuropsykiatrinen valmennus voidaan nähdä yhtenä **sosiaalisen kuntoutuksen** menetelmänä, jolla autetaan kuntoutujaa saavuttamaan potentiaalista toimintakykyä ja keinoja hyvään elämään. Valmennus kohdistuu usein sen tavoin sosiaalisen elämän osa-alueisiin, kuten asumiseen, liikkumiseen, yleiseen osallistumiseen, taloudelliseen turvallisuuteen sekä sosiaaliseen verkostoon. Valmennuksella tavoitellaan sosiaalisen kuntoutuksen tavoin asiakkaan omaa kykyä arjen ja elämän hallintaan, vuorovaikutussuhteisiin sekä omassa toimintaympäristössä selviytymiseen.

**Tavoitteellisuus** on valmennuksen onnistumisen tärkein lähtökohta ja se vaatii asiakkaalta motivaatiota, tahtotilaa sekä valmiutta kehittää itseään ja muuttaa elämäänsä. Motivaation kannalta onkin ensiarvoisen tärkeää, että tavoitteet ovat asiakkaasta itsestään lähteviä ja hänelle merkityksellisiä. Tavoitteellisuuden tarkoituksena on paitsi paloitella ja selkeyttää tulevaisuuden suuntaa ja siihen tähtäävää toimintaa, myös tuoda esille pienetkin onnistumiset, askeleet ja muutokset kohti päämäärää. Valmennuksen avulla asiakas saa tukea tavoitteidensa pohtimiseen, löytämiseen, suunnittelemiseen, fokusointiin, priorisointiin sekä niiden saavuttamiseen. Tavoitteellisuus tarkoittaa myös sitä, että valmennusprosessia arvioidaan ja tarkastellaan jatkuvasti valmennuksen edetessä ja erityisesti loppuvaiheessa.

Neuropsykiatrisessa valmennuksessa **asiakaslähtöisyys** näkyy selkeimmin siinä, että valmennuksen tavoitteet syntyvät aina asiakkaasta itsestään ja hänen tarpeistaan, ja ne ovat hänen kanssaan yhdessä päätettyjä. Työskentelyssä asiakas nähdään oman elämänsä asiantuntijana, joka itse määrittelee tavoitteensa ja riittävän hyvän tason elämänsä eri osa-alueille. Apua ei tule tuputtaa, vaan selvitetään millä elämän alueilla asiakas kaipaa tukea ja missä apua tarvitaan kaikkein kiireisimmin. Asiakaslähtöisyys näkyy myös esimerkiksi tapaamisten organisoimisena asiakkaan kannalta parhaalla tavalla. Tämä voi tarkoittaa asiakkaan jaksamisen, aistiherkkyyksien ja muiden erityispiirteiden huomioimista tapaamisajoissa, paikassa ja tiiviydessä. Se tarkoittaa käytännössä myös työmenetelmien hyödyntämistä tarve- ja tilannekohtaisesti asiakkaan parhaaksi. 

**Jalkautuminen** on yksi valmennuksessa käytetty työmenetelmä, jolla tarkoitetaan asiakkaan elinympäristöihin menemistä. Koska nepsy-henkilöiden kohtaamat haasteet syntyvät ja näkyvät usein vahvasti heidän arjessaan ja käytännön elämässä, on jalkautuminen näihin toimintaympäristöihin yksi neuropsykiatrisen valmennuksen vahvuuksista. Henkilön havainnointi hänen luonnollisissa elinympäristöissään antaa todellisemman kuvan haasteista ja arjen sujumisesta. Erityisesti nuorten kanssa työskennellessä valmennukseen otetaan usein mukaan myös koko perhe, jolloin valmennus on helpompaa viedä perheen luokse, kuin tuoda koko perhe valmentajan luokse. Myös aikuisilla nepsy-piirteet luovat valmennukselle haasteita, joita ei aina voida ratkaista irti kontekstistaan, vaan uudet toimintamallit tulee opetella siellä missä niitä tarvitaan. Näin ollen valmennusta voidaan toteuttaa esimerkiksi asiakkaan kotona, koulussa ja työpaikalla, sekä muissa toimintaympäristöissä, kuten virastoissa, kaupoissa ja harrastuspaikoissa

Koska valmennettavat ja heidän odotuksensa sekä tarpeensa ovat hyvin yksilöllisiä, ei valmennukselle voi nimetä yhtä oikeaa tapaa toteuttaa sitä. **Kumppanuus** kuvaa hyvin valmennussuhdetta, jossa valmentaja on selkeästi valmennettavan puolella ja rinnalla, auttaen häntä parhaansa mukaan löytämään valmennettavan itsensä näköisen ja positiivisen elämänpolun. Tukevalla ja kannustavalla suhteella pyritään saamaan asiakas itse löytämään omat keinonsa ja ratkaisunsa elämänsä haasteisiin. Asiakasta motivoidaan työskentelyyn myönteisellä, hyväksyvällä ja sallivalla ilmapiirillä sekä kunnioittavalla, arvostavalla ja tasa-arvoisella kohtaamisella. Dialogisessa vuorovaikutuksessa asiakas voi tulla aidosti kuulluksi ja ymmärretyksi sekä kohdatuksi oman elämänsä sisäpuolelta.

Neuropsykiatrisessa valmennuksessa hyödynnetään erilaisia terapiamuotoja ja menetelmiä osana muuta ohjausta. Valmennustyöskentelyssä on näin ollen vahvasti läsnä **terapeuttinen** ulottuvuus, mutta valmennus ei ole terapiaa. Tavoitteena on poistaa valmennettavalta syyllisyyden taakkaa, tuoden tilalle ymmärrystä, tietoa ja voimavaranäkökulmaa. Erilaisuuden taakka on usein ensimmäinen asia jota valmennuksella pyritään helpottamaan, jotta valmennettava voi astua hyväksymisen tielle ja löytää positiivisen kuvan itsestään. Terapeuttisuutta hyödynnetään myös siinä kun asiakkaita autetaan hyväksymään erityispiirteensä ja niiden mukanaan tuomat haasteet.

**Ratkaisu- ja voimavarakeskeisyys** tarkoittaa neuropsykiatrisessa valmennuksessa asiakkaan sisältämän, muutostarpeesta syntyvän, energian hyödyntämistä uusien käyttäytymis- ja toimintamallien löytämiseksi. Ratkaisukeskeisyys on hyvin salliva työskentelytapa, jossa hyödynnetään kaikkea mikä toimii. Sen avulla kyetään avaamaan juuttuneitakin käsityksiä sekä saamaan asioille oikeat mittasuhteet. Epäonnistumisetkin nähdään hyvinä oppimiskokemuksina ja menneisyys voimavarana, josta voi ammentaa onnistumisia ja oppimiskokemuksia. Ratkaisukeskeisellä työskentelyllä pyritään ongelmien tiedostamisen lisäksi keskittymään niiden luovaan ratkaisemiseen. Tarkastelemalla asioita eri näkökulmista saavutetaan myös laajempaa ymmärrystä, jonka myötä ongelmanratkaisukeinot ja –taidot lisääntyvät.

Neuropsykiatrinen valmennus on ennen kaikkea **voimaantumisprosessi**, jota ei ole mahdollista tuottaa toiselle, mutta jota voidaan edesauttaa luomalla sille mahdollisuudet. Voimaantuminen saavutetaan hallinnan ja kontrollin tunteen kautta, joka syntyy mahdollisuudesta osallistua omia asioita koskevaan päätöksentekoon ja niiden toimeenpanoon. Valmennuksessa työtä tehdään usein yhdessä asiakkaan verkostojen ja läheisten kanssa ja myös heitä pyritään voimaannuttamaan asiakkaan hyväksi.
