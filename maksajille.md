---
layout: page
title: Maksajille
navigation-order: 3
---

Neuropsykiatrinen valmennus on selkeästi kohdennettu ja yksilöllinen tukimuoto, jossa hyödynnetään ratkaisu- ja voimavarakeskeistä työskentelytapaa sekä kumppanuus-suhdetta. Tämä sosiaalisen kuntoutuksen muoto on edullinen ja tehokas keino työskennellä asiakaslähtöisesti, tavoitteellisesti, terapeuttisesti, voimauttavasti sekä jalkautuen asiakkaiden luonnolisiin elämänpiireihin.

Selkeästi **kohdennetulla** ammatillisella tuella varmistutaan, että henkilö tulee ymmärretyksi ja hyväksytyksi nepsy-piirteineen ja haasteineen, eikä hän joudu kohtaamaan lisää negatiivista ymmärtämättömyyttä. Tällaista tukea tarjoaa neuropsykiatrinen valmennus, joka on monipuolinen ja moniulotteinen ohjaus- ja tukimenetelmä. Neuropsykiatrinen valmennus sisältää mm. tukikeskusteluita, harjoituksia, palautetta, rohkaisua, tavoitteita ja etenemisen seuraamista, sekä muita yksilöllisesti valittuja tukimenetelmiä.

Valmennus on **edullinen ja tehokas** keino sekä ennaltaehkäistä että ratkaista ongelmia ja ongelmavyyhtejä. Neuropsykiatrinen valmennus on kehitetty neuropsykiatrisia erityisvaikeuksia kohtaaville henkilöille sekä heidän lähipiirilleen, mutta se sopii käytännössä kaikille, jotka kokevat haasteita elämässään ja kaipaavat tukea. Valmennuksen juuret ovat psykoterapiassa ja urheiluvalmennuksessa, jonka vuoksi siinä yhdistyy terapeuttisuus ja tavoitteellisuus. Valmennus täydentää hyvin muita yhteiskunnan tarjoamia palveluita ja sillä pyritään ehkäisemään kaikenikäisten henkilöiden syrjäytymistä opinnoista, työelämästä, yhteiskunnasta sekä omasta elämästään.

**Ratkaisukeskeisyys** tarkoittaa neuropsykiatrisessa valmennuksessa asiakkaan sisältämän, muutostarpeesta syntyvän, energian hyödyntämistä uusien käyttäytymis- ja toimintamallien löytämiseksi. Työskentelyssä asiakas nähdään oman elämänsä asiantuntijana, joka itse määrittelee tavoitteensa ja riittävän hyvän tason elämänsä eri osa-alueille. Valmentaja keskittyy huomioimaan asiakkaasta ja tämän elämästä mahdollisuuksia, voimavaroja, vahvuuksia, onnistumisia sekä edistymistä, joita esiin nostamalla vahvistetaan motivaatiota ja herätellään toivoa tulevaisuudesta, sekä tehdään näkyväksi koko muutosprosessi. Valmennuksen avulla asiakas saa tukea tavoitteidensa pohtimiseen, löytämiseen, suunnittelemiseen, fokusointiin, priorisointiin sekä niiden saavuttamiseen.

Perinteisesti neuropsykiatrinen valmennus voidaan nähdä yhtenä **sosiaalisen kuntoutuksen menetelmänä**, jolla autetaan kuntoutujaa saavuttamaan potentiaalista toimintakykyä ja keinoja hyvään elämään. Valmennus kohdistuu usein sen tavoin sosiaalisen elämän osa-alueisiin, kuten asumiseen, liikkumiseen, yleiseen osallistumiseen, taloudelliseen turvallisuuteen sekä sosiaaliseen verkostoon. Valmennuksella tavoitellaan sosiaalisen kuntoutuksen tavoin asiakkaan omaa kykyä arjen ja elämän hallintaan, vuorovaikutussuhteisiin sekä omassa toimintaympäristössä selviytymiseen.

Koska valmennettavat ja heidän odotuksensa sekä tarpeensa ovat hyvin yksilöllisiä, ei valmennukselle voi nimetä yhtä oikeaa tapaa toteuttaa sitä. **Kumppanuus** kuvaa hyvin valmennussuhdetta, jossa valmentaja on selkeästi valmennettavan puolella ja rinnalla, auttaen häntä parhaansa mukaan löytämään valmennettavan itsensä näköisen ja positiivisen elämänpolun. Tukevalla ja kannustavalla suhteella pyritään saamaan asiakas itse löytämään omat keinonsa ja ratkaisunsa elämänsä haasteisiin. Asiakasta motivoidaan työskentelyyn myönteisellä, hyväksyvällä ja sallivalla ilmapiirillä sekä kunnioittavalla, arvostavalla ja tasa-arvoisella kohtaamisella.

Neuropsykiatrisessa valmennuksessa **asiakaslähtöisyys** näkyy selkeimmin siinä, että valmennuksen tavoitteet syntyvät aina asiakkaasta itsestään ja hänen tarpeistaan, ja ne ovat hänen kanssaan yhdessä päätettyjä. Apua ei tule tuputtaa, vaan selvitetään millä elämän osa-alueilla asiakas kaipaa tukea ja mikä osa-alue kaipaa kaikkein kiireisimmin apua. Asiakaslähtöisyys näkyy myös esimerkiksi tapaamisten organisoimisena asiakkaan kannalta parhaalla tavalla. Tämä voi tarkoittaa asiakkaan jaksamisen, aistiherkkyyksien ja muiden erityispiirteiden huomioimista tapaamisajoissa, paikassa ja tiiviydessä. Se tarkoittaa käytännössä myös työmenetelmien hyödyntämistä tarve- ja tilannekohtaisesti asiakkaan parhaaksi.

Tavoitteellisuus

Voimauttava

Terapeuttinen

Jalkautuminen

Valmennuksessa hyödynnetään siis erilaisia prosesseja joiden kautta ihminen kehittyy, oppii ja kasvaa.
Valmennuksen avulla asiakas voi tulla aidosti kuulluksi, ymmärretyksi sekä kohdatuksi oman elämänsä sisäpuolelta, aidossa **dialogissa**.