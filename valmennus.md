---
"page-title": Valmennus
"page-type": normal
"navigation-order": 3
"show-in-navigation": true
published: true
"link-title": ""
polaroid: ""
---












Neuropsykiatrinen valmennus, eli nepsy-valmennus, on kuntoutusmuoto kaikille ADHD:n, ADD:n, Autismin kirjon/Aspergerin, Touretten tai oppimisvaikeuksien kanssa eläville.

Neuropsykiatisesta valmennuksesta puhuttaessa käytetään myös sanoja adhd-coachaus tai koutsaus sekä autismikuntoutus.

Nepsy-valmennus on yksilöllisesti räätälöityä työskentelyä, jolla autetaan nepsy-piirteistä henkilöä elämään hyvää elämää erityishaasteiden ja -tarpeiden kanssa.

Nepsy-valmennus on monipuolinen ohjaus- ja tukimuoto, joka pitää sisältää mm. tukikeskusteluita, harjoituksia, kotitehtäviä, toiminnallisia ja luovia menetelmiä, tavoitteiden luomista ja seurantaa, sekä muita yksilöllisesti valittuja menetelmiä.

Valmennuksella tuetaan vahvuuksia ja harjoitellaan uusia taitoja, kuten arjen- ja elämänhallinnan taidot, ongelmanratkaisutaidot, tunnetaidot ja vuorovaikutustaidot. Nepparin neurosykiatrista valmennusta voi saada myös [lyhytvalmennuksena](/lyhytvalmennus), jossa selkeytetään elämää, ongelmia ja ratkaisuja.

Valmennus on tavoitteellinen oppimisprosessi, jossa työskennellään valmennettavan omista tarpeista ja valinnoista käsin. Valmennus voidaan toteuttaa Nepparin toimitiloissa, julkisissa paikoissa kuten kahviloissa, sekä valmennettavan kotona, koulussa, työpaikalla tai harrastuspaikoissa. Valmentaja voi jalkautua myös asiointiavuksi esimerkiksi virastoihin tai kauppoihin sekä tueksi vaikka lääkärin vastaanotolle. Nepparin neuropsykiatrista valmennusta voi saada myös [etänä](/etavalmennus).

Nepsy-valmennus on hyvin kokonaisvaltainen tukimuoto, joka kattaa koko elämän kirjon. Valmennuksessa huomioidaan aina henkilön muutkin tukiverkostot, kuten perhe, sosiaalityö, asumisen ja työllistymisen tuki, lääkäri, yms. Valmennus täydentää hyvin muita tukipalveluita kuten asumisen tukea tai ammatillista kuntoutusta.

Neuropsykiatrinen valmennus on ennen kaikkea voimaantumisprosessi, joka saavutetaan hallinnan ja kontrollin tunteen kautta. Valmentaja auttaa asiakasta ottamaan elämän omiin käsiinsä sekä osallistumaan omia asioita koskevaan päätöksentekoon.

*Nepparin valmennuksen perushinta on 55€/h, johon lisätään tarvittaessa ja tapauskohtaisesti arvonlisävero sekä matka- ja raportointikulut. Valmennusprosessista, tapaamisten pituudesta ja paikasta sekä työskentelyn tavoitteista sovitaan asiakaskohtaisesti kirjallisella sopimuksella.*

Jos haluat kuulla lisää tai varata ajan valmennukseen, ota yhteyttä puhelimitse tai [sähköpostilla](/ota-yhteytta).
