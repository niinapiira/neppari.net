---
published: true
page-title: Ammatillisesti ohjattu vertaistukiryhmä nepsy-nuorille
---

![Välipalatarjoilu ryhmässä]({{site.baseurl}}/uploaded-images/valipalatarjoilu-nuorten-ryhmassa.jpeg)

**Neppari on toteuttanut yhteistyössä Ahjolan kanssa melkein koko viimeisen vuoden ajan vertaistukiryhmän 13-18-vuotiaille nuorille, jotka kokevat olevansa neurokirjolla. Ryhmä jatkuu tänä syksynä 2023 ja siihen otetaan mukaan lisää nuoria. Ryhmä pyritään kuitenkin pitämään kohtuullisen kokoisena, jotta jokaiselle mahdollistuu turvallinen ja rento olo. Luottamuksellisuus on tärkeä elementti ryhmässä, jotta jokainen uskaltaa puhua itselle tärkeistä aiheista ja jotta jokainen saa kokea tulevansa hyväksytyksi ja arvostetuksi omana itsenään.**

Ryhmän ensimmäisenä toimintakautena 2022-23 tutustuimme alkuun rauhassa toisiimme, kävimme läpi nuorten toiveita ryhmän sisällöstä ja suunnittelimme keväälle valmiiksi ohjelmaa, kuuntelimme nuorten lempi musiikkia, maalailimme ja piirtelimme, kokeilimme rentoutusta, opettelimme koreaa, keskustelimme nuorille tärkeistä aiheista, pelailimme lautapelejä, kävimme kissakahvilassa, teimme käsitöitä, kävimme keilaamassa, järjestimme keskustelupaneelin aikuisten neurokirjon kokemusasiantuntijoiden kanssa, kokkailimme ja ennen kaikkea nautimme yhdessä olosta.

Syksyllä 2023 haaveissa on kokeilla mm. luovaa kirjoittamista yhdessä, kokkailla tai leipoa ja ehkä pelailla. Lisää ideoita otetaan vastaan ensimmäisessä tapaamisessa lauantaina 19.8. ja ohjelma eli tapaamisten sisältö lyödään silloin lukkoon. 

## Ryhmän säännöt

Olemme yhdessä nuorten kanssa suunnitelleet tapaamisten sisällön ja ajankohtien lisäksi ryhmälle säännöt sekä tarjolla olevat välipalat. 

Ryhmässä jokainen saa olla vapaasti oma itsensä, missä haluaa, miten haluaa, niin kauan kuin haluaa ja saa tehdä mitä haluaa eikä ohjelmaan siis tarvitse osallistua aktiivisesti. Tapaamisissa saa siis liikkua vapaasti, vaikka ei olisikaan tauko ja kaikkia Tuvan tiloja saa hyödyntää, jos haluaa olla vaikka hetken yksin. Saa istua, seistä tai vaikka maata sellaisessa paikkaa mikä itselle on hyvästä. Tapaamisiin saa tulla aukioloajan puitteissa milloin haluaa ja saa poistua milloin haluaa. Toisten mielipiteitä kunnioitetaan eikä toisten asioita kerrota muualla ryhmän ulkopuolelle. 

Sääntöjä päivitetään ja tarkennetaan aina tarpeen mukaan, kun joku keksii tärkeän huomion koskien ryhmää.


## Välipalatarjoilu

Ryhmässä on aina tarjolla välipalaa, jotta jokaisen jaksaminen ja verensokeri pysyy mahdollisimman hyvänä. Jos ryhmässä on aistiherkkiä, rajataan välipala ryhmän alkuun ja loppuun ja ohjelman aikana ei syödä. Jos ruokailu ei ole ongelma kenellekään nuorelle, on välipala tarjolla koko ryhmän ajan ja sitä saa vapaasti nauttia missä vaiheessa vain ryhmää. Välipalan on aina ollut hedelmiä, jotain suolaista (sipsiä, popcornia tai suolakeksiä), mehua, vissyä, kahvia ja teetä, jotain makeaa (pullaa, keksiä tms.) sekä karamelliä tai suklaata. Toiveita ja ideoita välipalojenkin suhteen otetaan ilolla vastaan nuorilta.


## Palautteet talvesta ja keväästä 2022-23

Jokaiselta nuorelta kysytään tapaamisten jälkeen palaute tapaamisesta ja ideoita seuraavia tapaamisia varten, jotta ryhmä pysyy koko ajan varmasti nuorten näköisenä ja sisältöisenä. 

Nuorten palautteissa on näkynyt heidän ilonsa siitä, kuinka ryhmässä kaikki ymmärtävät toisiaan eikä kenenkään tarvitse esittää mitään. Ryhmässä on viihdytty, koska siellä on hyväksyvä ilmapiiri, tutustuu uusiin ihmisiin ja saa jopa kavereita. Ryhmässä oppii nuorten mielestä mm. sosiaalisia taitoja, ajanviettomahdollisuuksia, tutustumaan eri ihmisiin ja ystävystymään, itseluottamusta ja rohkeutta olla oma itsensä, itsetuntemusta eli vahvuuksiensa ja kehittymistarpeidensa tunnistamista, aktiivisuutta ja oma-aloitteisuutta, kulkemaan eri paikkoihin, yhteistyötaitoja sekä neurokirjon asioita. Ryhmän samanhenkisyys jopa yllätti osan nuorista positiivisesti.

Myös nuorten vanhemmilta on kysytty ryhmän alussa ja keväällä ajatuksia. 
Vanhemmilleen nuoret ovat puhuneet ryhmästä ainakin jonkin verran, osa paljonkin, ja aina kehuen. Jokainen vastannut vanhempi on kokenut nuoren hyötyneen ryhmästä, osa paljonkin, osa jonkin verran. Vanhemmat kuvailivat hyötyjä mm. seuraavasti:
-	Vertaistuella on suuri merkitys
-	Nuori on kokenut yhteenkuuluvuuden tunnetta kaltaistensa parissa
-	Nuori tuntee, ettei ole ainoa, jolla haasteita arjessa kaikkine kirjoineen
-	Nuorella on kokemus siitä, että hänellä on joku oma paikka
-	Nuori on tutustunut pariin muuhun nuoreen
-	Nuori on tykännyt jutteluista
-	Nuori on saanut kontakteja uusiin ihmisiin
-	Ryhmässä on mahdollisuus tasa-vertaisiin kohtaamisiin
-	Ryhmä on ollut ainoa paikka, mihin nuori voi mennä sellaisena kuin on (esim. myöhässä)
-	Ryhmän ansiosta nuori on vihdoin hyväksynyt olevansa kirjolla ja on jopa ylpeä siitä
-	Kirjon piirteet ovat avautuneet nuorelle ja siksi valtavasti hyötyä
-	Sosiaaliset suhteet ja keskustelu on koettu tärkeäksi

Ryhmän alkaessa suurin osa vastanneista vanhemmista kertoi, ettei monellakaan nuorella ollut vielä kokemusta vertaisten kanssa toimimisesta, ja että nuori on selkeästi kaivannut toimintaa sekä seuraa. Kaikki vanhemmat kokivat, että heidän nuorensa tarvitsee toimintakykyä edistävää toimintaa (esimerkiksi uusia kokemuksia, kotoa lähtemistä, sosiaalista kanssakäymistä) sekä nimenomaan ammatillisesti ohjattua yksilöllistä tukea tähän. 


## Miksi tällainen ryhmä?

Koko valmentaja-urani alun ajan olin pohtinut neurokirjon nuorten tarvetta saada kuulua ryhmään, olla yhteyksissä toistensa kanssa sekä saada kokea iloa omanlaisesta osallistumisesta sosiaalisiin tilanteisiin. Olin vuorovaikutuksen ammattilaisena huomannut pääseväni helposti sisään mm. autisminkirjon nuorten maailmaan ja saavani sieltä käsin luotua vahvoja yhteyksiä ja suhteita. Ryhmiä jo vetäneenä innostuin perhevapailta palattuani etsimään jälleen yhteistyökumppania uuden nuorten ryhmän perustamiseen ja sain Ahjolan upean väen mukaani tähän tärkeään työhön.

Ryhmä on rakennettu nepsy-nuorille, jotta he saavat kokea vertaisuutta ja normaaliutta sekä toteuttaa itseään ja tutustua muihin nuoriin ja itseä kiinnostaviin asioihin neurokirjolle sopivalla tavalla.

Vertaisuus mahdollistaa kokemusten normalisoinnin muistuttamalla nuorille, että he eivät ole kokemustensa kanssa yksin. Vertaistuki antaa myös perspektiiviä erilaisista selviytymiskeinoista ja auttaa ymmärtämään, että vaikeat kokemukset ovat osa yleisinhimillistä kokemusten kirjoa ja kaikesta selvitään. Normaaliuden kokemus tarkoittaa myös sitä, että nuoret eivät joudu selittelemään itseään, sillä ryhmässä jokainen ymmärtää ja kohtaa avoimesti ihmisten moninaisuutta. Näin nepsy-nuoren energia ja keskittyminen eivät kulu selviytymiseen vaan he voivat toivottavasti aidosti nauttia tilanteesta, toisistaan, itsestään sekä ryhmän toiminnoista. 

Neurokirjolle valtaväestön normit ja automaattiset tavat voivat olla vaikeita ja neuronuoret joutuvat navigoimaan jatkuvasti selvitäkseen erilaisista tilanteista. Tämän ryhmän tarkoitus on olla levähdyspaikka ja keidas, jossa nuori saa olla juuri sellainen kuin on ja ilmaista itseään omanlaisella osallisuudella sekä niillä resursseilla ja kyvyillä mitä hänellä juuri sillä hetkellä on käytössään. Nuoret suunnittelevat itse toiminnan ja saavat vaikuttaa tapaamisaikoihin, tapaamispaikkaan, välipaloihin jne. Näin nuorille tarjotaan paikka autonomian vahvistamiseen sekä ympäristön muokkaamiseen ja hallintaan. Uusiin harrastuksiin tutustuminen laajentaa nuorten perspektiiviä ja mahdollisuuksia eri vaihtoehdoista sekä siitä, mikä kaikki heitä voisi kiinnostaa nyt ja tulevaisuudessa.

Turvallinen ryhmä mahdollistaa myös mukavan kokemuksen uusista asioista ja ihmisistä, vaikka nuori aiemmin ei olisi pitänytkään jostain siihen liittyvästä. Nuori voi myös löytää uusia erilaisia rooleja, vaikka ei osallistuisikaan itse juuri suunniteltuun puuhaan. Nuori voi tsempata ja kannustaa toisia, auttaa, ohjata, opettaa, toimia havainnoijana taustalla, tehdä tärkeitä huomioita ja nostaa esiin tärkeitä pointteja, antaa ideoita ja ajatuksia sekä jakaa oman kokemuksensa ja laajentaa näin kaikkien ymmärrystä, tuoda kriittistä ajattelua ryhmään, avata tärkeitä keskusteluita ja herätellä miettimään filosofisesti asioita eri näkökulmista jne.

Olemme pyrkineet tarjoamaan nuorille luonnollisen ja elämän makuisen ryhmän, jossa sosiaalinen rohkeus ja itsetunto vahvistuvat turvallisen ammattiohjaajan, kokemusasiantuntijana toimivan apuohjaajan ja kannustavan vertaistuen voimin. Näin ryhmä voi toimia ponnahduslautana myös muihin sosiaalisiin tilanteisiin, esim. uuteen harrastukseen tai ryhmätoimintaan, jatko-opintoihin ja muihin ihmissuhteisiin.

### Ryhmässä korostuvia elementtejä lyhyesti:

-	Ryhmä toteutetaan vertaisryhmä-periaatteella, joten nuoret saavat itse suunnitella (ohjaajien tuella ja avulla) ryhmän sisällön, tapaamisajat ja –paikat, keston yms.
-	Ohjaajien tuki on ryhmässä vahvaa, mutta tarpeenmukaista. Me ohjaajat hoidamme mm. käytännön järjestelyt sekä organisoinnin ja ohjaamme ryhmän dynamiikkaa ja järjestelyitä.
-	Ryhmä tarjoaa ystäviä, seuraa, tekemistä, tilaisuuden harjoitella sosiaalisia taitoja, turvallisen ammattiohjaajan, kokemusasiantuntija-apuohjaajan esimerkin ja kannustavan vertaistuen. 
-	Jokainen osallistuu ryhmään vapaaehtoisesti ja omalla tavallaan.
-	Tapaamiset toteutetaan aina lauantaisin puolen päivän jälkeen, jotta nuoret jaksavat. Ryhmän vahvuuksia onkin sen rentous.
-	Yhteistyö vanhempien kanssa tarpeen mukaan, eli yhteyttä vanhempiin pidetään säännöllisesti.
-	Ohjaajilla on tärkeä rooli jään murtamisessa, jännityksen lieventämisessä sekä tutustumisessa.
-	Ryhmässä keskitytään tekemiseen ja toimintaan sekä keskusteluun.
-	Ryhmässä tuetaan jokaisen omannäköistä osallisuutta sekä itsensä ilmaisua.
-	Ryhmän avulla pyritään myös tukemaan toimintakyvyn ylläpitoa ja edistämistä. Jokaisen vahvuuksia nostetaan esille ja hyödynnetään mahdollisuuksien mukaan.
-	Vertaistuen muotoina hyödynnetään mm. ajatusten ja kokemusten jakamista, toisten auttamista, toisilta oppimista ja yhdessä tekemistä.
-	Ryhmässä tarjotaan myös nepsy-tietoa, ymmärrystä, hyväksyntää ja uusia näkökulmia sekä tukea. Kaikkia kuunnellaan ja jokaisen mielipide on tärkeä.
-	Ohjaajat työskentelevät ryhmäläisten motivaation kanssa, herättävät kiinnostusta sekä mahdollistavat osallistumisen huomioimalla ja ratkaisemalla osallistumisen esteitä.
-	Joka tapaamisen jälkeen pohditaan tapaamisen hyötyjä ja sen tuomia oppimiskokemuksia.
-	Tärkeintä on saada tulla kohdatuksi, hyväksytyksi ja arvostetuksi täysin sellaisena kuin on, myös neurokirjon piirteineen.


## Ryhmätoiminnan tavoitteet

- Syrjäytymisen ehkäisy, toimintakyvyn ylläpito sekä edistäminen.
- Ennaltaehkäisevää sekä korjaavaa, matalan kynnyksen vertaistukitoimintaa, jossa myös ammatillinen sekä kokemusasiantuntijan ohjaus sekä tuki.
- Osallisuuden ja kokonaisvaltaisen hyvinvoinnin lisääminen sekä yhteisöllisyyden vahvistaminen.
- Sosiaalisten taitojen harjoittaminen ja tukeminen sekä sosiaalisten suhteiden tarjoaminen, mahdollistaminen ja tukeminen. 
- Tarjota ryhmätoimintaa nuorille, jotka eivät hyödy suurista ryhmistä.
- Tarjota tekemistä, ideoita, kokeiluja ja uusia kokemuksia.
- Tarjota ryhmän, vertaisten, kokemusasiantuntijan ja ammattilaisen tuki.
- Yksilöllisen ja vertaistuellisen tuen tarjoaminen perustuen ihmisen omaan kokemukseen.
- Monimuotoisen esteettömyyden edistäminen ja tasa-arvoisen osallisuuden mahdollistaminen. 
- Neurokirjon näköisen ryhmän mahdollistaminen. 
- Ryhmäytyminen, ystävystyminen ja verkostoituminen. 
- Itseen ja toisiin tutustuminen turvallisessa ja ymmärtävässä ilmapiirissä. 
- Oman toimijuuden hahmottaminen ja itsetuntemuksen lisääminen.
- Nepsy-tietoa, ymmärrystä ja näkökulmaa sekä tukea! 


## Ideologiat ryhmän taustalla

### 1 Nuorten autonomian tukeminen ammatillisesti ja kokemusasiantuntemuksella

Ryhmä toteutetaan vertaisryhmä-periaatteella, jotta nuoret saavat itse suunnitella (ohjaajien tuella ja avulla) ryhmän sisällön, tapaamisajat ja –paikat, keston yms. Näin ryhmässä huomioidaan konkreettisesti ja yksilöllisesti nuorten tarpeet ja vaatimukset, sekä toiveet ja mahdollisuudet. Samalla nuoret saavat harjoittaa ryhmässä toimimisen periaatteita, harjoitella toisten huomioimista, joustamista, suunnittelemista sekä vastuunottoa. Ohjaajan tuki on ryhmässä vahvaa, mutta tarpeenmukaista. Ohjaaja hoitaa päävaastullisesti tapaamisten vaatimat käytännön järjestelyt sekä organisoinnin, jotta nuoret saavat keskittyä omiin juttuihinsa ja ryhmässä toimimiseen. Nuoret saavat olla halutessaan mukana käytännön järjestelyissä ja auttavat usein esim. välipalan laittamisessa.

Nuoret kaipaavat usein yhtä aikaa tarpeeksi vahvaa ohjausta tuomaan turvaa, sekä vapautta saada ilmentää itseään omalla tavallaan ja saada päättää itseä koskevista asioista. Tasapainoilu tässä voi olla haastavaa, mutta hyvin antoisaa. Ohjaajien toiminta tarjoaa nuorille esimerkkiä ja valmiita rajoja, joiden mukaan ryhmä voi alkaa muotoutua omanlaisekseen. 

### 2 Vapaaehtoisuus ja luonnollisuus

Ryhmä toimii vapaaehtoisuuden periaatteella ja jokainen osallistuu siihen omista lähtökohdistaan käsin: omalla panoksellaan, omalla tavallaan ja niin kuin itse hyväksi kokee. Vapaaehtoisuus ja vertaistuellisuus pystyvät onnistumaan vain, jos ryhmästä saadaan jokaiselle mieluisa, palkitseva tai hyödyllinen. Nepsy-nuorten kanssa rohkaisua, kannustusta, hyvää palautetta ja onnistumisten huomioimista ei varmaan voi tehdä liikaa, joten niitä viljellään aina mahdollisuuksien mukaan. Nepsy-nuorten on erityisen tärkeää pystyä rentoutumaan tällaisessa toiminnassa, jotta he pystyvät ottamaan vastaan niitä hyötyjä mitä ryhmä tarjoaa. Jotta nuori ei olisi puolustusmoodissa kovan stressin ja jännityksen takia, panostetaan ryhmässä rentoutumiseen monesta eri näkökulmasta käsin.

### 3 Pienryhmä

Pienessä ryhmässä on helpompi tutustua toisiin ja myös itseensä vertaisten kautta. Pieni ryhmä tarjoaa myös mahdollisuuden jokaisen yksilölliseen kohtaamiseen, jokaisen vahvuuksien esiin nostamiseen sekä omana ainutlaatuisena itsenään loistamiseen! Ryhmä ja sen toiminnot suunnitellaan ainakin löyhästi valmiiksi paketiksi, jotta nuoret tietävät rajat ja mahdollisuudet. Suunnitelman avulla jokainen tulee myös vakuuttuneeksi heti siitä, että kaikkien toiveet ja tarpeet otetaan huomioon ja jokainen saa toteuttaa omia toiveitaan ryhmän kautta.
10 hengen ryhmä on jo iso pienryhmäksi, mutta haluamme ottaa mukaan kaikki ryhmätoimintaa odottavat nuoret, koska vastaavaa toimintaa ei nuorille ole tarjolla. Valmentajana hyödynnän vertaisryhmässä jokaista nuorta potentiaalisena ”apuohjaajana” ja osa nuorista on ilolla ottanut tämän roolin vastaan. Pienessä ryhmässä voidaan myös pitää yllä toimintakulttuuria, jossa kaikki ryhmäläiset otettaan aktiivisesti ja yksilöllisesti aina huomioon. 


### 4 Vertaisuus

Vertaistuen avulla ryhmä tarjoaa nuorille hyvän alustan tutustua itseensä, omaan arvomaailmaansa sekä ainutlaatuisuutensa suhteessa muihin. Vertaistuellinen ryhmä antaa myös ymmärrystä siitä, että jokaisen neurokirjo on omanlaista ja ilmenee kaikilla eri tavoin ja eri asioissa. Tämä kokemus voi tarjota nuorelle vapautumisen diagnoosin kahleista, jos hän on ajatellut itsensä liian ahtaaseen malliin. Toisaalta taas samankaltaiset kokemusten muiden kanssa voivat tarjota nuorelle hänen kaipaamaansa kokemusta siitä, että ei olekaan ainut ihminen ongelmineen, vaan muutkin kokevat samanlaisia vaikeuksia. Ylpeys omista vahvuuksista voi myös lisääntyä, kun jokainen saa kokea ainutlaatuisuutta omana itsenään kaikkine piirteineen. 
Ohjaajat voivat toimia myös vertaistukena sellaisissa ihmisyyteen kuuluvissa haasteissa, joita ovat myös itse kokeneet elämänsä varrella. Ryhmässä jaetut kokemukset tarjoavat nuorille uskoa antavaa esimerkkiä siitä, kuinka erilaisista haasteista voi selvitä. 

Jos jollain nuorella puuttuu luonnolliset ystäväpiirit joissa peilata itseään ja saada palautetta, on vertaistuellinen ryhmätoiminta erityisen tärkeää. Nuoret elävät samassa aikakaudessa ja kokevat samoja asioita yhteisesti jaetuissa elämänpiireissä, kuten koulussa. Aikuinen ohjaaja ei voi koskaan täysin korvata sitä mitä toinen nuori voi antaa toiselle, koska nuorten sanaton jaettu todellisuus ei avaudu helposti aikuiselle. Esimerkiksi tulevaisuutta visualisoidessa toisten nuorten näkemykset voivat tarjota ajankohtaisempaa pohjaa kuin aikuisen, joka näkee asiat eri perspektiivistä ja eri aikakauden kokemusten kautta. Samasta syystä aikuisen ohjaajan ei pidä kritisoida nuorten esiin nostamia unelmia, visioita ja tavoitteita, koska nuoren näkemys tulevaisuuteen voi olla paljon kirkkaampi. Tulevaisuuden suunnitelmien käsitteleminen yhdessä on kuitenkin nuorten ryhmässä tärkeä aihe.

### 5 Turvallisuus

Turvalliseksi muotoutuneen ryhmän avulla nuoret saavat mahdollisuuden kokeilla myös epämukavuusalueella toimimista. Yksi ryhmän tärkeimmistä tehtävistä onkin mielestäni rohkaista nuoria uskaltamaan sellaistenkin asioiden äärelle, jotka ovat heille vaikeita, haastavia ja pelottavia, jos ne ovat heille tärkeitä. Empaattisuus ja myötätunto ovat tärkeitä taitoja silloin kun joku nuorista ylittää oman mukavuusalueensa. Ohjaajan ja muiden nuorten tuki auttaa kohtaamaan vaikeita asioita yhdessä ja vertaistukiryhmässä jokainen ymmärtää tällaiset tilanteet hyvin. 

Haastavista tilanteista puhuminen ovat mitä parhain mahdollisuus käsitellä tunnetaitoja.

Hyväksyvä ilmapiiri mahdollistaa asioiden tarkastelun uusista näkökulmista, kun itseä ja mielipiteitään ei tarvitse suojella muilta. Kunnioitus kaikkia kohtaan tarjoaa hyvän pohjan tarkastella erilaisia valintoja ja niiden seurauksia eri nuorilla, jolloin jokaisen käsitys mahdollisuuksista laajenee.

Turvallinen ryhmä vaatii ennen kaikkea ohjaajilta avointa suhtautumista ja pidättäytymistä valmiista olettamuksista. Omalla esimerkillään ohjaajat mallintavat nuorille hyväksyvää suhtautumista ja kunnioitusta kaikkia kohtaan.


### 6 Sosiaalisen toimintakyvyn tukeminen

Sosiaalinen toimintakyky kehittyy tietysti sosiaalisissa tilanteissa, joten kaikki yhdessä oleminen ja tekeminen on hyvästä. Sosiaalisessa toimintakyvyssä on syytä huomioida yksilöllisten motivaatiotekijöiden vaikutus nuorten sosiaalisiin tavoitteisiin. Mikä luo nuorelle halua luoda ja ylläpitää sosiaalisia suhteita? Haluaako nuori läheisyyttä vai etäisyyttä, vaikutusmahdollisuuksia vai mukautumista? Vertaisryhmäajatus vastaa eettiseen kysymykseen ”kuka määrittelee minkälaista sosiaalista toimintakykyä tavoitellaan?”. Vertaisryhmässä jokainen nuori voi itse pohtia ja määritellä omat sosiaaliset tavoitteensa ja peilata itseään ja toimintatapojaan sekä muihin nuoriin, ohjaajiin että yhteiskuntaan. Ryhmä tukee myös jokaisen myönteistä sosiaalista minäkuvaa, eli uskoa kykyynsä toimia sosiaalisissa suhteissa ja tilanteissa. Ammatillinen ohjaus tarjoaa sosiaalisen toimintakyvyn tukemiseen mm. ymmärrystä omasta biologiastaan ja neurologiastaan sekä niiden vaikutuksista toimintaansa ja käyttäytymiseensä. Muut nuoret tarjoavat myös esimerkkiä näiden vaikutuksista ja laajentaa ryhmäläisten ymmärrystä itsestään. Kokemusasiantuntijana toimiva apuohjaaja toimii tärkeänä esimerkkinä ja mallina nuorille. Ryhmä toimii nuorille motivoivana tekijänä uskaltaa opetella, harjoitella ja käyttää sosiaalista toimintakykyään ja ryhmässä voidaan käsitellä myös emootioiden säätelykykyä sekä neurokognitiivisia toimintoja.

### 7 Itsetuntemus pohjana muihin suhteisiin

Olemme panostaneet ryhmässä itseen ja toisiin tutustumiseen, yksilöllisyyteen ja hyväksymiseen sekä jokaisen vahvuuksien korostamiseen. Näin jokainen on saanut loistaa omana itsenään ja saanut kannustusta ja hyväksyntää muilta. 

Pääpointti ryhmässä on siis ollut itsensä hyväksyminen sellaisena kuin. Kun tietää missä on ja hyväksyy tilanteensa vertaistuen voimin, on siitä hyvä lähteä ponnistamaan elämässä siihen suuntaan kuin itse toivoo. Toisten ryhmäläisten kannustuksen ja hyväksynnän avulla on helpompi nähdä omat vahvuudet ja ainutlaatuisuuden. Kenenkään ei tarvitse tehdä ryhmässä mitään mitä ei halua, eikä ryhmässä ole pakko olla, jos ei halua. Jokainen osallistuu ryhmään omalla tavallaan, omalla panoksellaan, itsensä näköisesti ja omasta mukavuusalueestaan käsin. Erilaiset nuoret tuovat jokainen ryhmään omia puoliaan, jolloin toimintakin muotoutuu sopivasti vaihtelevaksi. Liikunnalliset nuoret tuovat liikkumista ja liikunnallisuutta, pohtivat nuoret keskustelua ja ajatusten sekä kokemusten vaihtoa, vaikeuksia kokeneet nuoret selviytymiskeinoja ja uskoa tulevaisuuteen, älykkyydellään loistavat nuoret ajankohtaisia asioita yhteiskunnasta sekä tietämystä historiasta ja hiljaiset nuoret rauhallisuutta sekä toisten huomioon ottamista.

MEILLÄ ON UPEA RYHMÄ!

OLEN ONNELLINEN SAADESSANI OLLA HETKEN AIKAA MUKANA NÄIDEN UPEIDEN NUORTEN ELÄMÄNKULKUA JA AUTTAA HEITÄ HUOMAAMAAN NIITÄ VAHVUUKSIA JA MAHDOLLISUUKSIA, JOITA HEILLÄ ON REPPU PULLOLLAAN. <3

> Jos tunnet jonkun nuoren, joka hyötyisi tällaisesta ryhmätoiminnasta, olkaa yhteyksissä minuun niina@neppari.net!
