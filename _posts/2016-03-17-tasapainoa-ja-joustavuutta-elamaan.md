---
"page-title": Tasapainoa ja joustavuutta elämään
published: false
---


![Vene rannalla]({{site.baseurl}}/uploaded-images/vene-rannalla.jpeg)

**Valmennustyössä parasta on mielestäni intensiivinen asiakastyö, koska valmentaja opin asiakkailtani vähintään yhtä paljon kuin mitä he itse oppivat valmennusprosessistaan. Koska valmentaja ei ole varsinaisesti ohjaaja eikä opettaja, vaan ensisijaisesti rinnalla kulkija, on valmentajan asetuttava yhtä lailla oppijan rooliin kuin itse valmennettavankin. Olemme yhteisellä matkalla kohti tavoitettamme, enkä minä valmentajana tiedä työskentelyn etenemistä ja lopputukosta sen enempää kuin asiakaskaan. Ainut, mitä tiedän, on matkan tekemisen taito, mutta jokainen reissu eri valmennettavien kanssa on uniikki ja ainutlaatuinen. Niin kuin elämän kulku yleisestikin.**

Viimeisin oppini, jonka olen valmentajana saanut, liittyy elämän tasapainoon ja ihmisen joustavuuteen. Näiden teemojen äärellä olen saanut viipyä viime aikoina erityisen paljon ja tänään pysähdyin kokoamaan ajatukseni tasapainon ja joustavuuden tärkeydestä, suhteesta toisiinsa sekä merkityksestä ihmisen elämän hallinnalle.

Totuus on että elämää ei voi koskaan täysin hallita, mutta itsemme kautta meillä on voima hallita oman elämämme valintoja ja suuntaviivoja. Elämän kokonaisuuden moninaisuus ja monimutkaisuus helpottuu huomattavasti, kun pyrkii tiestoisesti arjen valinnoissaan aina tasapainoon ja joustavuuteen. Nämä kaksi kulkevat vahvasti käsikädessä, sillä joustavuudella luodaan tasapainoa ja tasapaino mahdollistaa joustavuuden.

Tasapainoa tarvitaan niin sisäisessä maailmassamme kuin sisäisen ja ulkoisen maailman välisissä suhteissa. Kaikkea voi olla liikaa tai liian vähän, on kysymys sitten vedestä tai vaikka vapaa-ajasta. Oletko muuten tietoinen, että ryppyjen silottamiseen käytettävä Botox-aine on hermomyrkkyä ja ilmeisesti yksi maailman myrkyllisimmistä asioista!? Oikein käytettynä se mitä ilmeisemmin toimii kauneuden ylläpitäjänä, mutta se on kuitenkin pienissäkin määrin tapaavaa myrkkyä.
Ja mitä veteen tulee, niin myös sitä voi juoda liikaa. Määrä saisi ilmeisesti olla niin suuri, että normaalisti ihmisen olisi hyvin vaikea jaksaa juoda sellaista määrää. Mutta yhtä kaikki: rajansa kaikella.

Ja tämä pätee elämässä aika lailla kaikkeen. Rajat. Jokaisen yksilön on hyvä löytää omat henkilökohtaiset rajansa, jotta pystyy helpommin tasapainottelemaan elämän muutoksissa ja muuttuvissa tilanteissa. Tasapainon löytäminen tapahtuu omien rajojen hahmottamisen kautta ja tämä vaatii itsetuntemusta, kokemuksia ja avoimuutta. Omien rajojen hakemisessa voi lähteä liikkeelle onnistumisten muistelulla, sillä sen avulla pääsee käsiksi onnellisuutensa lähteille. Muistatko missä vaiheessa onnellisuus muuttui jännitykseksi tai jopa pieneksi stressiksi, ahdistukseksikin?

Olen saanut huomata valmennuksissani konkreettisesti, että onnistumisten ja onnellisuuden avaimet ovat todentotta jokaisessa ihmisessä valmiina! Valmentajana minun ei tarvitse antaa asiakkaalle usein paljoakaan muuta, kuin välittämistä, kannustusta, uskoa, toivoa, uusia näkökulmia ja huomion ohjausta yksilön oman tasapainon ja joustavuuden löytämiseen. Asiakas etsii ja löytää vastaukset ja ratkaisut itsestään, koska ne ovat olleet hänessä koko ajan. Elämän vastoinkäymiset ovat vain ne piilottaneet, kuoren tai vaikeuksien taakan alle.

Vaikka emme voi hallita elämää, voimme aika usein hallita itseämme. Mitä pienempiä asioita opettelemme itsessämme hallitsemaan (esimerkiksi hengityksen hyödyntämistä rauhoittumiseen), siitä suuremman vallan saamme itsestämme. Kun pystymme vaikuttamaan mielemme liikkeisiin ja kehon toimintoihin, voimme vaikuttaa hyvin moneen asiaan myös elämässämme: asenteeseemme, huomion kohdistamiseen, ajatustemme laatuun sekä eri näkökulmien vaihtoon aina tarpeen tullen. Näillä taidoilla voimme ylläpitää tasapainoa elämän myllerryksistä huolimatta.

Oman tasapainon löytäminen helpottaa myös liian joustavuuden ehkäisemisessä, jotta emme uuvuttaisi, rikkoisi tai loukkaisi itseämme. Missä minun rajani menevät? Mihin asti haluan joustaa?? Kuinka paljon pystyn edes joustamaan (vielä)???

Elämässä tarvitaan aina joustavuutta, sillä kohtaamamme tilanteet voivat olla hyvin erilaisia riippuen mm. olosuhteista, ihmisistä, kulttuurista ja tapahtumista. Esimerkiksi ihmissuhteissa tasapainottelu on hyvin haastavaa, koska meille on luontevaa pyrkiä ylläpitämään tasapainoa vuorovaikutuksessa ja suhteissa. Ryhmissä, kuten vaikka perheissä, tilanne on tietysti entistä monimutkaisempi, sillä jokainen yksilö tuo vuorovaikutustilanteisiin omat ainutlaatuisuutensa. Neurokirjon henkilöt tuovat vuorovaikutukseen aivan erityisiä piirteitä, jotka vaativat muilta osapuolilta huomioonottoa ja ymmärrystä. Jokaisen kuitenkin ymmärtäessä oman roolinsa ja mahdollisuutensa tasapainon yhtenä tukipilarina, syntyy oivallus omasta vallasta ja vastuusta itseemme ja ympärillemme.

Kehittyäksemme ihmisinä (tai vaikka urheilijoina tai ammattilaisina) meidän on uskallettava osallistua tilanteisiin, jotka aiheuttavat meille epämukavuutta. "Kärsimys kasvattaa" opetti eräs asiakkaani ja oli oikeassa. Rajansa on kuitenkin silläkin. Sietämättömyys on alue, jossa emme enää kasva tai kehity, vaan kulumme. Epämukavuuden ja sietämättömyyden välinen raja onkin tärkeä oppia tunnistamaan itsessään, jotta meidän ei tulisi useinkaan opittavan asioita kantapään kautta.

Virheitä elämässä saa ja pitääkin tehdä ja virheistä on hyvä ottaa oppia. (voit lukea tästä lisää blogikirjoituksessani ["Virheiden pelosta virheistä oppimiseen"](/blogi/virheiden-pelosta-virheista-oppimiseen/) ) Mutta meidän ei ole hyödyllistä toimia koirien tavoin ja alkaa välttelemään asioita, jotka aiemmin ovat aiheuttaneet meille esim. henkistä tai fyysistä kipua. Muuten joudumme rajoittamaan elämäämme valtavasti. Hyvänä esimerkkinä voin kertoa omaa elämääni rajoittavan tekijän, nimittäin autokolarista aiheutuneet kivut, jotka kroonistuivat vuosien varrella alkaessani pelätä ja vältellä niitä jatkuvasti. Tein valtavasti työtä sen eteen, että suunnittelin elämääni kivuttomaksi, mutta samalla suljin elämäni ulkopuolelle paljon hyvää. Lopulta kipu valtasi melkein koko elämäni, sillä yleensä se, mitä pyrimme välttämään, vie huomiomme, jolloin ohjaamme aivomme juuri sen asian äärelle, josta haluaisimme niin kovasti eroon.

Itselleni vapautuminen koitti kohdattuani pelkoni ja opetellessani elämään kipujeni kanssa, taistelematta niitä vastaan. Toimimalla yhteistyössä kipujeni kanssa löysin elämääni jälleen tasapainon. Nykyään kivut eivät enää hallitse minua eikä elämääni, sillä päätän itse -joustavasti tilanteen mukaan- kuinka suhtaudun ja reagoin niihin. Tämä onnistuu arvioimalla aina tarvittaessa tilanteen sisältämät vaatimukset ja mahdollisuudet sekä päättämällä tietoisesti itse sen, kuinka suhtautua ja toimia.

Meillä kaikilla on valta ja mahdollisuus valita joka hetki, kuinka päätämme toimia tai olla toimimatta erilaisissa tilanteissa. Vaikka emme voi vaikuttaa useinkaan ympäristöömme ja itsemme ulkopuolisiin asioihin, voimme vaikuttaa siihen, miten asiasta ajattelemme ja kuinka tilanteessa toimimme. Jokaisella on siis valta päättää kuinka elää jokainen merkityksellinen hetki. Jokaisella on siis valta elää oman näköistä elämäänsä.

_Jos sinä tai joku tuntemasi henkilö painii usein henkisten ja/tai fyysisten kipujen kipujen kanssa, suosittelen lukemaan Antti Heikkilän kirjan "Siunattu kipu". Kyseinen kirja pelasti minun elämäni ja vapautti taistelusta kipujeni kanssa. Tämän kirjan ansiosta voin tänä päivänä jopa sanoa, että olen kiitollinen kivuistani, sillä ne ovat opettaneet minulle niin paljon itsestäni -ja opettavat varmasti jatkossakin._ =)
