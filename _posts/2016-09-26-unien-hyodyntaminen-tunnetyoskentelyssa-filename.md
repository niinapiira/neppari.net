---
published: true
page-title: Unien hyödyntäminen tunnetyöskentelyssä
---

![sumu.jpeg]({{site.baseurl}}/uploaded-images/sumu.jpeg)

**Unen merkityksestä ihmiselle on tehty useita eri teorioita ja unta tutkitaan nykyisellään mm. modernin teknologian avulla. On teorioita, joiden mukaan aivot siivouksen lisäksi hyödyntävät unta uhkiin varautumisessa sekä sosiaalisuuden ylläpitämisessä. Itse olen hyödyntänyt unia mm. tunnetyöskentelyn alustoina ja motivaattoreina esimerkiksi pelkojeni käsittelyyn.**

Pelkäsin lapsena ja nuorena lähes kuollakseni pimeää, todennäköisesti hyvin vilkkaan ja visuaalisen miel(ikuvituks)eni ansiosta. En muista mitään tapahtumaa, joka olisi laukaissut nämä pelot ja painajaiset, mutta muistan tosielämän tilanteita, joissa jouduin kohtaamaan näitä pelkoja. Yleensä selvisin niistä voittajana, mutta ilmeisesti ne eivät riittäneet vakuuttamaan mieltäni siitä, että nämä pelot olivat turhia. Mieleni alkoi syöttämään minulle näitä pelkoja tilanteissa, joissa en voinut hallita tietoisuuttani ja sitä, mitä mieleni nostaa tietoisuuteeni: unissani.

Jossain vaiheessa painajaiseni, eli unissa käsitellyt pelkoni, alkoivat olla niin häiritseviä, että opin herättämään itseni näistä unista. Se vaati tietysti sitä, että jossain vaiheessa näiden aina samojen painajaisten säännöllistyttyä aloin pikkuhiljaa tiedostamaan olevani unessa. Säännöllisyys onkin avain selkounien näkemiseen, ja niiden näkemistä voi edesauttaa säännöllisellä harjoittelulla.

Vaikka tämä säännöllisyys tuli täysin itsestäni johtumattomista syistä, niin luulen, että oleellinen tekijä selkounitaitoni syntyyn oli halu saada käsiteltyä häiritsevät painajaiset pois päiväjärjestyksestä. Tämä motivaatio sai minut pohtimaan painajaisiani hyvin paljon myös hereillä ollessani, jolloin loin tahtomattani mieleeni selkeän eron unen näkemisen, sen pohtimisen sekä todellisen kokemuksen välille. Päiväsaikaan toteutettu pohdinta edesauttaa unimaailman erottamista todellisuudesta ja auttaa myös vaikeuden pelkojen käsittelyä, kun ne nostetaan tietoisuuteen.

Vahva motivaatio painajaisongelman ratkaisemiseen syntyi varmaan lopullisesti silloin, kun kauhukuvat unissani alkoivat olemaan niin kamalia, etten kokenut enää kestäväni niitä. Toisin kuin voisi kuvitella, tieto siitä, että "onneksi se on vain pahaa unta" ei hälventänyt kokemaani pelkoa, vaan sai minut entistä kovemmin haluamaan niistä eroon. Miksi? Koska keho reagoi uniin, ja myös muihin mielikuviin, hyvin samantyyppisesti kuin oikeaan kokemukseen. Siitä syystä elin tässä vaiheessa lapsuuttani aikamoisissa stressitiloissa jo lähes joka yö, ja jotenkin tajusin, ettei se tee minulle hyvää. Periksiantamattomana ja itsenäisenä tyttönä päätin ratkaista asian hiljaa itsekseni, joten jouduin luottamaan täysin omaan kokemukseeni, intuitiooni ja itseeni. Aloin valmentaa itseäni.

–Jos muuten et haluaisi ostaa ajatustani mielikuvien vahvasta vaikutuksesta kehoon, sinun ei tarvitse kuin katsoa kauhuelokuvaa, ja havaita miltä kehossasi tuntuu. Koska moni pystyy nauttimaan tästä kehon reagoinnista jännittäviin elokuviin ja todellisiin jännittäviin kokemuksiin, en pyydäkään miettimään sitä, aiheuttaako kauhuelokuva sinussa pelkoa. Pyydän vain huomaamaan kehossa heräävät tuntemukset: sydän hakkaa ja adrenaliini saa veren kiertämään, ihon hikoilemaan ja levottoman olon. Se, nautitko näistä tuntemuksista, on usein merkityksenluonnista johtuvaa arvottamista, joten tästä päästäänkin siihen, kuinka taisteluni painajaisiani kohtaan sai ratkaisevan käänteen.–

Säännöllisten ja hirvittävien painajaisten koulimana ja sisuunnuttamana sain jossain vaiheessa tarpeekseni näistä mieleni luomista yöllisistä "elävistä kuvista", ja päätin, että minähän en enää suostu katsomaan niitä. Tajutessani aina silloin tällöin panikoinnin ja pelon seasta, että olen jälleen painajaisunessa, aloin väkisin herättää itseäni. Aina välillä onnistuin siinä, ja pikkuhiljaa kovan harjoittelun avulla harjaannuin mestariksi.

Välillä itseni herättäminen vei enemmän aikaa ja vaivaa, kun välillä se taas saattoi tapahtua hetkessä: avasin vain silmäni. Ajan kanssa opin, että herättyäni oli hyvä laittaa valot päälle, ja kuljeksia hieman kotona, käydä vaikka vessassa tai juomassa tai jopa katsomassa televisiota. Näin pystyin vakuuttumaan itselleni hereillä olon, sillä silloin tällöin huomasin herättyäni nähneenikin vain unta heräämisestä.  Näissä unissa ei mennyt kauaakaan, kun ankeuttajat löysivät minut jälleen ja jahtasivat minua taas. Ei muuta kuin uusi yritys itseni herättämiseksi.

Joskus jouduin herättelemään itseäni useampaan kertaan juuttuessani näkemään useaan kertaan unta heräämisestä, ja jossain vaiheessa tajusin joutuneeni herätystaidon ansionsa itseasiassa ojasta allikkoon: en ollut edelleenkään päässyt eroon painajaisista. Olin itseasiassa vielä lisännyt kauhuefektiä opettamalla itseni näkemään loputonta unta, jossa herään ja huokaan helpotuksesta, vain huomatakseni jälleen olevani painajaisessa.
Tajusin, että pakotietä ei ollut.
Jouduin siis lopulta kohtaamaan pelkoni.

Kaikki edellämainittu taistelu painajaisista eroon pyrkiessäni ei ollut kuitenkaan ollut turhaa, sillä
a) Olin oppinut käyttämään tietoisuuttani niin, että pystyin hallitsemaan sen kohdistamisen, myös unissani.
b) Olin oppinut näkemään selkounia, joka miellyttävissä, neutraaleissa ja erityisesti tylsissä unissa osoittautui oikein mukavalta taidolta voidessani päättää täysin mihin menen ja mitä teen.
c) Olin tuonut pelkoni tietoisuuteen lähes päivittäin ajattelemalla niitä, jolloin käsitelin niitä aktiivisesti ja työskentelin näiden vaikeiden tunteitteni kanssa.
d) Olin joutunut käsittelemään mieleni sisältöjä, pelkoja, ajatuksia ja niiden aikaansaamia tunteita sekä tuntemuksia niin paljon, että en osannut enää hereillä ollessani pelätä paljoakaan. Ilmeisesti unien tuoma kokemus oli koulinut minua.

Kouliinnuttuani pelkoihini ja tajutessani tämän eräs yö jälleen saman painajaisen alkaessa, sain niin sanotusti tarpeekseni. Muistan tarkkaan sen ajatuksen, minkä ankeuttajien läsnäolon tuntiessani sain mieleeni: "ei p****e taasko.. mä en jaksa enää.. Nyt saa riittää. Nyt saa luvan riittää!! Tulkaa p****e!!! Tulkaa, ja katotaan mihin teistä on!! Mulle on aivan sama, ootteko te mun unissa vai ette, mutta mä en aio olla teijän pompoteltavana enää!!!!!!!"
Uni päättyi joko liikaan jännitykseen, eli voimakkaan tunteen aiheuttamaan heräämiseen, tai taistelun laannuttua. En muista tarkkaan. Muistan vain voitokkaan tunteeni uskaltaessani kohdata nämä pelkoni ja puolustaessani itseäni.

Luonnollisesti kävin saman taistelun samassa painajaisessa useana yönä, mutta joka yö kyllästyin yhä enempi samaan meuhkaamiseen ja samaan uneen. Joku yö päätin lopulta lopettaa taistelun ja meuhkaamisen, ja tehdä sovinnon ankeuttajien kanssa.

Se, miten tämä sovinto varsinaisesti tapahtui unen symbolisessa maailmassa, ei ole kirkkaana muistoissani, mutta minulla on mielikuva, että tässä vaiheessa nämä painajaiset olivat saaneet jo hieman humoristisiakin piirteitä. Muistan jopa naureskelleeni ankeuttajien voimattomuudelle niiden yrittäessä pelotella minua. Ne kun eivät voineet satuttaa minua, vain pelotella.

Pikkuhiljaa, aivan kuten painajaiset olivat uniini tulleetkin ja vahvistuneetkin, ne heikkenivät, vähenivät ja lopulta hävisivät. Muistot jäivät vahvoina, mutta niiden avulla voin pitää aina mielessäni sen, mitä painajaisiltani opin: Pelot ovat mielen luomaa, eivätkä ne voi minua satuttaa. Pelot on tehty kohdattaviksi ja kohdatessa ne menettävät voimansa. (Koska pelot ovat vain mielessä, eivät todellisuudessa.)

En tiedä, kuinka paljon tämä kokemuksen tuoma oppi on poikinut minulle hyvää elämän varrella, mutta olen kyllä usein saanut huomata olevani rohkea. Tällä en tarkoita sitä, ettenkö olisi enää pelännyt, vaan sitä, että olin oppinut kohtaamaan pelkoni ja elämään peloistani huolimatta. Työssäni neuropsykiatrisena valmentajana olen kertonut tästä kokemuksestani asiakkaille, joilla on esim. koulukiusaustaustaa. Olen rohkaissut heitä hyödyntämään pahoja uniaan tunnetyöskentelyyn, jonka avulla käsitellään hankalia kokemuksia ja pelkoja, jotta saisimme niiltä rauhan.

Vaikka itse unitilannetta ei pystyisi hyödyntämään pelkojen kohtaamiseen, koska ei tiedosta olevansa unessa, on unet mahdollisuuksia tunnistaa alitajunnassa piileviä ajatuksia, tunteita ja kokemuksia. Nämä pyrkivät unissa pintaan ja haluavat tulla tietoisiksi ja näkyviksi. Puhumalla unistaan ja pohtimalla niitä saa mielensä sisällöistä paljon tietoa, ja käsittelemällä niitä voi työstää itselleen hankalia tunteita ja ajatuksia sekä kokemuksia.

Esimerkiksi koulukiusaamisen jälkihoitona suositellaan vaikeista kokemuksista puhumista, eli niiden työstämistä. Kukaan ei voi näitä kokemuksia muuttaa, eikä syitä kiusaamiseen saada puhumallakaan selville, mutta vaikeiden kokemusten näkyväksi saattaminen puheen avulla purkaa niihin liitettyjä vahvoja tunteita ja haitallisia ajatuksia. Puhumalla niistä luodaan myös tilaa todellisen kokemuksen ja nykyisyyden väliin, jolloin kokemusten jättäminen taka-alalle helpottuu.

Emme pääse koskaan täysin eroon epämiellyttävistä tunteista, muistoista, ajatuksista ja kokemuksista, mutta juuri siitä syystä onkin tärkeää kohdata hankalat asiat, ettemme anna niiden pelotella ja pilata elämää jatkuvasti. Pelot helpottavat vain kohtaamalla ne, sillä pelkoihin liittyy toimintaa estäviä ajatuksia ”siitä ei selviä”, ”se aiheuttaisi jotain aivan kamalaa” tai ”siitä ei koidu mitään hyvää”. Nämä ajatukset osoitetaan epätodeksi kokemuksella, toimimalla vastoin pelon ohjeita. Pelkojen kohtaaminen on myös ainut tapa voida toteuttaa oman näköistä elämää, sillä antaessa pelkojen päättää itsen puolesta, tulee todennäköisesti välteltyä itselle tärkeitä asioita.

Elämä on sekä-että, joten halutessamme hyvää joudumme aina kohtaamaan myös pahaa: rakkauden mukana tulee kaipuuta ja surua, rikkauden mukana menetteämisen pelkoa ja kateutta.

Kohtaa siis rohkeasti kaikki mitä elämä tarjoaa, niin saat paljon. =)

___

_Törmättyäni nuoruudessa J.K.Rowlingin Harry Potter -kirjasarjaan, rakastuin täysin tähän upeasti mielikuvitettuun kertomukseen siitä, mitä rohkeus on ja kuinka se voi näyttäytyä niin monella tapaa; eri ihmisissä ja eri tilanteissa. Nyt, kirjoittaessani tätä blogikirjoitusta, huomaan selvän yhteyden ankeuttaja-painajaiseni ja Rowlingin Potter-kirjojen esittelemän rohkeus-vinkin välillä: Kun jokin asia pelottaa oikein paljon, ajattele jotain oikein voimauttavaa tai hassua, rakasta tai positiivista. Esimerkiksi tapahtumaa, ihmistä, esinettä tai ajatusta. Ja, ajatellessasi näin, tunne kuinka tämä ajatus muuttaa pelon tunnetta. Heikentää sitä, tai vääristää. Kääntää ehkä päälaelleen. Saattaa saada sen jopa näyttämään huvittavalta. Näin huomaat, että esimerkiksi näkökulman muutoksella ja huumorilla voit saada pelkosi näkymään uudesta perspektiivistä ja sen avulla se menettää voimaansa sinuun ja voit kohdata sen helpommin._

_Ei muuta kuin pelkoja kohti! =)
Rohkeutta päiviisi ja hyviä unia öihisi. :)_
