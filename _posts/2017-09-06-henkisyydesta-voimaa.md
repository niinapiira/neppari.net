---
published: false
---
Moni nykyajan ihminen pohtii länsimaisen, maallistuneen elämän tiimellyksessäkin henkisiä asioita. Moni kaipaa hektisen ja pinnallisen elämän vastapainoksi rauhoittumista, itsensä kohtaamista ja kuuntelua, yhteyden löytämistä luontoon sekä vastauksia kysymyksiin elämän tarkoituksesta tai ihmisyyden syvimmästä olemuksesta. Joillekin henkisyyttä tarjoaa uskonto ja uskonnollinen yhteisö, joillekin oma sisäinen maailma ja kokemus henkisyydestä. Usko ja henkisyys ovat tärkeitä puolia ihmisyydessämme ja hienoja asioita ottaa elämässään huomioon.

## Usko ja henkisyys eivät aina tarvitse uskontoa

Erilaiset uskonnot määrittelevät seuraajilleen/jäsenilleen mihin uskoa, kuinka uskotaan, miten toteuttaa uskoaan käytännössä sekä kuinka yksilö on suhteessa uskonnolliseen yhteisöönsä. Monelle juuri uskonnon luomat valmiit raamit tekevät siitä helpon sisäistää ja vastaavat tarpeeseen löytää oma henkinen tie. Eri uskonnot ovat kuin valmiita paketteja joista jokainen voi valita omaa maailmankuvaa ja jumalakuvaa parhaiten vastaavan kokonaisuuden.

Kaikille uskontojen jäykkä ja joustamaton protokolla ja jumalakuva ei kuitenkaan sovi, vaan ihminen haluaa tutustua henkisyyteen laajemmin ja avoimemmin. Henkisyyden ei tarvitse tarkoittaa ulkoapäin ohjattua uskontoa, vaan se voi olla myös oma sisäinen maailma ja kokemus, josta usko kumpuaa. Se voi saada jopa viitteitä eri uskonnoista tai yhdistää niitä, tai olla täysin omanlaisensa tapa nähdä ja kohdata ihmisyyden henkinen puoli.

Eri uskontoihin tutustuminen ja niiden tutkiminen on minusta mielenkiintoista, koska luulen niistä jokaisella olevan hallussaan pieni totuus henkisyyden kokonaistotuudesta. Uskonnot kertovat ainakin oman synnyinaikansa pyhiksi koetuista asioista, sekä siitä mitä kaikkea voidaan kokea merkitykselliseksi. Esimerkiksi Raamattu on mielestäni mielenkiintoinen tarina sen aikaisesta elämästä ja tavasta hahmottaa maailmaa, ja tarinoillahan on aina opetuksensa.

Elokuvassa Piin elämä päähenkilö alkaa harjoittaa eri uskontoja yhtäaikaa. Todennäköisesti hän kokee saavansa niistä kaikista jotain, mitä mistään uskonnosta ei saisi yksin. Samaa voi tehdä myös muodostamalla oman uskonkuvan yhdistelemällä eri uskonnoista itselleen sopivia elementtejä.

Edellä mainitsemani elokuva teki minuun vaikutuksen, koska muiden tavoin olin itsekin miettinyt mikä uskonto vastaa eniten minun henkilökohtaista kokemustani jumaluudesta ja henkisyydestä. Tarinan myötä ymmärsin olevani uskonnoton uskova, joka ei osaa edes selkeästi määritellä mihin uskoo. Eräässä työhaastattelussa jouduin kuitenkin pohtimaan asiaa, kun sitä minulta kysyttiin, ja vastasin hetken pohdittuani näin: _Tavallaan en usko mihinkään, koska en tunnusta mitään valmista uskoa tai uskontoa, enkä usko mihinkään muuhunkaan henkiseen teoriaan vuorenvarmasti. Toisaalta uskon kaikkeen, koska hyväksyn kaikki maailman uskonnot osaksi suurta totuutta, josta näemme täällä maanpäällä tällä hetkellä vain pienen osan._

Olen usein miettinyt, että vaikka vastustan erilaisten uskontojen ja uskonlahkojen tapoja polkea yksilön oikeuksia, olisi upeaa kokea niin vahva usko johonkin, että on uskostaan aivan varma. Uskossa on ymmärtääkseni melko turvallista olla, se antaa suojaa maailman kolhuilta. Itselleni henkisyys onkin tarjonnut aina jonkinlaisen lohdutuksen vaikeina aikoina. Henkisyys on antanut voimia elämän kriiseissä ja henkiseen tietoon tutustuminen on tarjonnut yhteenkuuluvuuden tunnetta yksinäisimpinäkin hetkinä.

Ehkä se onkin henkisyyden tarkoitus: sitoa meitä yhteen, antamaan tukea toisillemme sekä tarjoamaan lohdutusta yli ajan ja paikan. Henkisyys on kuin historian havina, joka kertoo tarinaa ihmisistä kautta aikojen. Tarinassa kaikki ovat eläneet erilaista elämää eri aikoina, mutta saaneet yhteistä voimaa yhteydestä toisiin henkisyyden kautta. Kaikkihan me loppupeleissä olemme samassa veneessä täällä maapallolla. Ajallinen ja fyysinen etäisyys eivät pysty vaikuttamaan henkisessä yhteydessä olevia, sillä henkisyys tuntuu ylittävän kaikki rajat.

Ehkä henkisyyden kuuluminen ihmisen elämään, tavalla tai toisella, vapauttaa meidät elämään.

_Luulen, että kaikesta etsimisestämme huolimatta fyysisyyden rajamme pitävät meidän ihmiset aina vähintään askeleen päässä henkisen tiedon "totuudesta". Mutta sehän tekee etsimisestä juuri niin jännittävää ja mielenkiintoista, koska se sisältää aina mahdollisuuden._